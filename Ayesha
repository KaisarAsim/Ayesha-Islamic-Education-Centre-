عائشہ اسلامک ایجوکیشن سینٹر: علم و تہذیب کا منہل

مولانا محمد قیصر ندوی 

استاذ عائشہ اسلامک ایجوکیشن سینٹر چمپانگر،  بھاگل پور 

 تعلیمی و ملی بورڈ بھاگلپور کے تحت چلنے والے اداروں میں ایک اہم ادارہ عائشہ اسلامک ایجوکیشن سینٹرہے یہ  ایک ایسا علمی، ثقافتی اور تربیتی ادارہ ہے جو بچیوں کے لئے روشنی کا چراغ اور مستقبل کی ضمانت بن کر ابھرا ہے۔ تعلیمی و ملی بورڈ کے ذمہ داروں کی کوشش یہ تھی کہ مسلم بچیوں مین دینی تعلیم عام کیا جائے یہ ارتداد کی لہر کو روکنے اور نئی نسل مین ایمان کی پختگی میں اہم کردار ادا کر سکتا ہے  اس لیے  2021ء میں بھاگلپور کے قصبہ چمپانگر کی بابرکت سرزمین پر اس کی بنیاد رکھی۔

یہ ادارہ دراصل بورڈ کے ذمہ داران  بالخصوص حضرت مولانا مفتی امانت علی قاسمی صاحب کا ایک خواب تھا جو برسوں سے حضرت کے دل کی دھڑکنوں میں زندہ تھا، ایک فکر تھی جو بچپن ہی سے ان کے اندر پرورش پاتی رہی، اور آج حقیقت کے پیکر میں ڈھل کر ہمارے سامنے ہے۔ یہاں بچیوں کے لئے عالمہ کورس کا منظم نظام قائم ہے، پردے کا اہتمام ہے، جدید وسائل مہیا ہیں اور ہر اس سہولت کی فراہمی ہے جو ایک معیاری دینی ادارے کے شایانِ شان ہے۔ عصر کی نماز کے بعد سے عشا تک کا وقت درس و تدریس کے لئے مختص کیا گیا تاکہ طالبات بآسانی عصری تعلیم کے ساتھ ساتھ علومِ دینیہ سے بھی بہرہ ور ہو سکیں۔

اس دورِ پر فتن میں جہاں دینی اقدار اور اسلامی تہذیب ماند پڑتی جارہی ہے، ایسے میں ایک روشن چراغ کی مانند "عائشہ اسلامک ایجوکیشن سینٹر" اپنی تابانیوں کے ساتھ جلوہ گر ہے۔ یہ ادارہ دینی و علمی تربیت کا ایک ایسا مرکز ہے جہاں تقریباً سو سے زائد طالبات زیورِ علم سے آراستہ اور تربیت و آداب سے مزیّن ہورہی ہیں۔

یہاں تعلیم کا سلسلہ نہایت منظم انداز میں ناظرہ قرآن سے لے کر عربی پنجم تک جاری ہے۔ عالمہ کورس پانچ سال پر مشتمل ہے اور ایک سال ناظرہ قرآن کے لئے ہے اساتذۂ کرام طالبات کو قرآن و حدیث، فقہ و ادب اور نحو و صرف جیسے اہم علوم سے بہرہ مند کرتے ہیں۔ نصاب میں صحاح ستہ کے منتخب ابواب کے ساتھ  مشکات ، ہدایہ ،جلالین ،مشکوۃ الآثار، حفظِ احادیث، ترجمۂ قرآن، نفحۃ العرب، القراءۃ الراشدۃ، قصص النبیین، قدوری، الفقہ المیسر اور اسلامی فقہ جیسی مستند کتب شامل ہیں۔ ساتھ ہی تجوید پر خاص توجہ دی جاتی ہے اور ہر بچی کو نہ صرف عمدہ لب و لہجہ میں قرآنِ کریم پڑھنے کی تربیت دی جاتی ہے بلکہ عم پارہ  اور انتیسواں پارہ حفظ کرایا جاتا ہے تاکہ وہ قرآن کی نورانی لذت سے دل کو معمور کرسکیں۔

ادارے میں ہفتہ وار انجمن کا بھی اہتمام ہے جو ہر جمعرات کو منعقد ہوتی ہے۔ اس بزم میں طالبات قرأت، نعت اور عربی و اردو تقریر کے ذریعے اپنی صلاحیتوں کو اجاگر کرتی ہیں۔ اس عمل سے نہ صرف ان کے علم میں نکھار پیدا ہوتا ہے بلکہ ان میں دعوتِ دین کا جوہر بھی پروان چڑھتا ہے تاکہ وہ مستقبل میں دین کی عظیم ذمہ داریوں کو بحسنِ و خوبی نبھا سکیں۔

اس ادارے کے اساتذہ علمِ قرأت، تفسیر، حدیث، فقہ، ادب اور قواعدِ نحو و صرف میں نمایاں مقام رکھتے ہیں۔ ان کی محنت، اخلاص اور علمی بصیرت اس ادارے کو مزید وقار عطا کرتی ہے۔ حضرت مفتی امانت علی قاسمی صاحب  کی نگرانی اور سرپرستی اس ادارے کے لئے مشعلِ راہ ہے۔ وہ وقتاً فوقتاً ادارے کی تعلیم و تربیت پر نظر رکھتے ہیں جائزہ لیتے ہین اور نصاب کو قدیم صالح اور جدید مفید وسائل کے امتزاج سے زیادہ سے زیادہ نافع بنانے کی کوشش میں رہتے ہیں۔ یہی وہ فکر ہے جو اس ادارے کو وقت کے تقاضوں سے ہم آہنگ بناتی ہے اور اسے دین و دنیا دونوں میں کامیابی کا ذریعہ قرار دیتی ہے۔

حضرت مولانا ڈاکٹر امانت علی قاسمی صاحب کی شخصیت کسی تعارف کی محتاج نہیں۔ آپ دارالعلوم دیوبند کے فاضل ہیں۔ افتا اور تخصص فی الافتاء  کے بعد اپنی پوری زندگی دین کی خدمت اور علم کی اشاعت میں وقف کردی ہے  جامعہ اسلامیہ دارالعلوم حیدرآباد میں آپ نے طویل عرصہ تدریس و افتاء کے شعبے میں خدمات انجام دیں، بعد ازاں دارالعلوم وقف دیوبند میں بھی تدریسی ذمہ داریاں نبھاتے رہے۔

حضرت کی زندگی ہمہ جہت خصوصیات کا حسین امتزاج ہے۔ آپ نہ صرف بلند پایہ عالم دین ہیں بلکہ ایک زبردست قلم کار، عظیم دانشور، صاحبِ نظر مفکر  اور قوم کے مصلح بھی ہیں۔ آپ کی تصنیفی خدمات کا دائرہ ایک درجن سے زائد علمی و دینی کتابوں پر محیط ہے، جن میں آسان اسلامی عقائد، اسلامی فقہ، حفظ الحدیث اور آسان دینیات جیسی نصابی کتب اپنی افادیت اور ہمہ گیری کے باعث نمایاں مقام رکھتی ہیں۔ یہ کتب امت میں تعلیمی بیداری پیدا کرنے اور فکری شعور اجاگر کرنے کا ذریعہ بنی ہیں۔ فتوٰی نویسی کے میدان میں بھی آپ کی خدمات نمایاں اور رہنمائی بخش ہیں۔

عائشہ اسلامک ایجوکیشن سینٹر دراصل حضرت کے فکر و نظر اور مشاورتی پروگراموں کا نتیجہ ہے۔ آپ اور آپ کے رفقاء کار حضرات جیسے بورڈ کے صدر محترم حضرت مولانا مفتی عبد اللہ آزاد صاحب مظاہری، حضرت مولانا  مفتی نذیر احمد صاحب قاسمی مفتی اعزار انور صاحب  مفتی محمد فردوس حلیمی صاحب حاجی احسن کریم صاحب نے  ادارے کی تکمیل کے لئے اپنا  جان و مال صرف کیے اور ہر طرح کی قربانی پیش کی۔ اسی جذبے کے تحت کئی دیگر دینی مکاتب، "تعلیمی و ملی بورڈ" اور "ملی 30 لائبریری" کا قیام بھی عمل میں آیا۔ یہ لائبریری طلبہ و طالبات کے لئے ایک پر سکون اور معیاری ماحول فراہم کرتی ہے، جہاں انگریزی زبان کی تعلیم اور دیگر عصری سہولیات بھی میسر ہیں۔ حال ہی میں سنہ 2024ء میں طالبات کے لئے  مختصر اسلامیات کورس بھی شروع کیا گیا ہے جس میں زندگی کے ضروری مسائل کو آسان انداز میں حل کرنے کی کوشش کی جاتی ہے۔

یقیناً یہ سب کارنامے اس بات کا بین ثبوت ہیں کہ ان حضرات نے اس بنجر ویرانے میں نخلستان کے پھول کھلائے اور اسے علم و ادب کا سرسبز چمن بنا دیا۔ 

یوں یہ ادارہ نہ صرف علم کا گہوارہ ہے بلکہ دینی و اخلاقی تربیت کا ایک زندہ مرکز بھی ہے جہاں سے مستقبل کی وہ باصلاحیت بیٹیاں تیار ہورہی ہیں جو دین کی شمع کو دنیا کے کونے کونے تک پہنچانے کا جذبہ رکھتی ہیں۔

آخر میں ہم بارگاہِ الٰہی میں دعا گو ہیں کہ اللہ تعالیٰ حضرت کا سایہ دراز فرمائے، آپ کی خدمات کو قبول فرمائے اور اسے آپ کے لئے اور ہمارے لئے ذریعۂ نجات و مغفرت بنائے۔
